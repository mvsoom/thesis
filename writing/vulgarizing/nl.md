# Vulgariserende samenvating

Onze stem communiceert veel meer dan enkel woorden. Bij het luisteren nemen we moeiteloos "metadata" waar zoals wie aan het spreken is, hun emotionele toestand, een idee van hun leeftijd en lengte en mogelijks gezondheidstoestand. Achter dit alles schuilt een opmerkelijk complex fysiologisch proces, van de aansturing door de hersenen tot de luchtstromen uit de longen, de cyclus van onze stembanden en de resonanties van het spraakkanaal.

In de afgelopen tien jaar zijn er enorme stappen vooruit gezet in het herkennen en genereren van spraak met behulp van grote black-box modellen en gigantische datasets. Vandaag kunnen deze modellen wereldtalen zoals Engels, Chinees en Spaans met indrukwekkende nauwkeurigheid spreken en begrijpen. Tegelijk blijven ze grotendeels agnostisch met de betrekking tot de fysieke mechanismen die spraak produceren. Ze steunen vooral op schaal: enorme patroonherkenningsmodellen en enorme hoeveelheden data.

Daartegenover staan white-box modellen, die expliciet vertrekken vanuit opgebouwde wetenschappelijke kennis en zich richten op het nauwkeurig beschrijven van deze onderliggende fysieke mechanismen. Hoewel ze niet competitief zijn met black-box modellen voor spraakherkenning of -synthese, bieden ze wel de waardevolle mogelijkheid om biologisch betekenisvolle informatie over de spreker uit het signaal te halen.

Dit is erg belangrijk: een groeiend aantal studies toont aan dat zulke informatie kan fungeren als digitale biomarkers voor neurologische en klinische aandoeningen. Bij de ziekte van Parkinson, bijvoorbeeld, is aangetoond dat veranderingen in spraak en taal de diagnose met tien jaar kunnen vooruitlopen. Ook bij mood disorders worden vaak consistente veranderingen in spraak vastgesteld, wat maakt dat zulke spraakanalyse een aanvulling vormt op klinische evaluatie van depressie.

Niettemin ontberen white-box modellen vaak de flexibiliteit van black-box modellen die nodig is om real-world spraaksignalen te analyseren. Dit doctoraat stelt daarom een grey-box benadering voor die probeert het beste van beide werelden te combineren. Door fysische inzichten te integreren met data-gedreven modellering laat deze klasse van modellen een veel nauwkeurigere analyse en ontleding van spraak toe, zeker in combinatie met calibrated uncertainty quantification. Dit onderzoek kan zodoende de signal-to-noise ratio van spraakgebaseerde digital biomarkers gevoelig verhogen, wat uiteindelijk zal leiden tot meer betrouwbaar gebruik van stemopnames in klinische en forensische toepassingen, en in de wetenschappelijke studie van de menselijke en dierlijke vocalisatie in het algemeen.
