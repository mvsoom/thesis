# Vulgariserende samenvating

<!--
Onze stem communiceert veel meer dan enkel woorden. Bij het luisteren nemen we moeiteloos "metadata" waar zoals wie aan het spreken is, hun emotionele toestand, een idee van hun leeftijd en lengte en mogelijks gezondheidstoestand. Achter dit alles schuilt een opmerkelijk complex fysiologisch proces, van de aansturing door de hersenen tot de luchtstromen uit de longen, de cyclus van onze stembanden en de resonanties van het spraakkanaal.
-->

In de afgelopen tien jaar zijn er enorme stappen vooruit gezet in het herkennen en genereren van spraak met behulp van grote black-box modellen en gigantische datasets. Vandaag kunnen deze modellen wereldtalen zoals Engels, Chinees en Spaans met indrukwekkende nauwkeurigheid spreken en begrijpen. Tegelijk blijven ze grotendeels agnostisch met de betrekking tot de fysieke mechanismen die spraak produceren. Ze steunen vooral op grootschalige patroonherkenning en enorme hoeveelheden data.

Daartegenover staan white-box modellen, die expliciet vertrekken vanuit wetenschappelijke kennis en zich expliciet richten op het nauwkeurig beschrijven van de onderliggende fysieke mechanismen. Hoewel ze niet kunnen concurreren met black-box modellen inzake spraakherkenning of -synthese, bieden ze wel de waardevolle mogelijkheid om biologisch betekenisvolle informatie over de spreker uit het signaal te halen.

Dit is erg belangrijk. Een groeiend aantal studies toont aan dat zulke informatie kan worden ingezet als digitale biomarkers voor neurologische en klinische aandoeningen. Bij de ziekte van Parkinson, bijvoorbeeld, is aangetoond dat veranderingen in spraak en taal de diagnose met tien jaar kunnen vooruitlopen. Ook bij mood disorders worden vaak consistente veranderingen in spraak vastgesteld, wat maakt dat zulke spraakanalyse een aanvulling
vormt op klinische evaluatie van depressie.

Niettemin ontberen white-box modellen vaak de flexibiliteit van black-box modellen die broodnodig is om met real-world spraaksignalen om te gaan. In dit doctoraat stel ik daarom een "grey-box" benadering voor die het beste van beide werelden probeert te combineren. Door fysiologische inzichten te integreren met data-driven modelling kom ik uit op grey-box modellen die een veel nauwkeurigere ontleding van spraak in afzonderlijke bijdragen van de stembanden en het spraakkanaal mogelijk maken. Deze modellen kunnen bovendien aangeven hoe zeker ze zijn van hun metingen, terwijl ze op moderne hardware bijna in real time kunnen draaien.

Dit alles werd bereikt door nieuwe theoretische inzichten in modellen van de stembanden en het spraakkanaal te combineren met customized machine learning modellen. Ik hoop zodoende dat dit werk kan bijdragen tot een meer betrouwbaar en holistisch gebruik van stemopnames in klinische en forensische toepassingen enerzijds, en anderzijds in wetenschappelijke studies van menselijke en dierlijke vocalisatie in het algemeen.