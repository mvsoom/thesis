# Vulgariserende samenvating

<!--
Onze stem communiceert veel meer dan enkel woorden. Bij het luisteren nemen we moeiteloos "metadata" waar zoals wie aan het spreken is, hun emotionele toestand, een idee van hun leeftijd en lengte en mogelijks gezondheidstoestand. Achter dit alles schuilt een opmerkelijk complex fysiologisch proces, van de aansturing door de hersenen tot de luchtstromen uit de longen, de cyclus van onze stembanden en de resonanties van het spraakkanaal.
-->

In het afgelopen decennium zijn er enorme stappen vooruit gezet in het herkennen en genereren van spraak met behulp van grote "black-box" modellen die getraind zijn op gigantische datasets. Vandaag kunnen deze modellen wereldtalen zoals Engels, Chinees en Spaans met indrukwekkende nauwkeurigheid spreken en begrijpen. Opmerkelijk genoeg blijven ze grotendeels blind voor de fysieke mechanismen die aan spraak ten grondslag liggen, en steunen ze vooral op grootschalige patroonherkenning en enorme hoeveelheden data.

Daartegenover staan "white-box" modellen die vertrekken vanuit opgebouwde wetenschappelijke kennis en zich expliciet richten op deze onderliggende fysieke processen. Hoewel ze niet kunnen concurreren met black-box modellen in spraakherkenning of -synthese, bieden ze wel de waardevolle mogelijkheid om biologisch betekenisvolle informatie over de spreker rechtstreeks uit het signaal te halen.

Dat is belangrijk. Een groeiend aantal studies toont aan dat kwantitatieve kenmerken van stem en spraak kunnen fungeren als digitale biomarkers voor neurologische en klinische aandoeningen. Bij de ziekte van Parkinson bijvoorbeeld is aangetoond dat veranderingen in spraak en taal de diagnose met wel tien jaar kunnen voorafgaan, en akoestische maten zoals stemkwaliteit, articulatiesnelheid en prosodie blijken veelbelovend voor vroege detectie en opvolging. Ook bij stemmingsstoornissen zijn veranderingen in specifieke akoestische parameters in verband gebracht met de aandoening, wat suggereert dat spraakanalyse een aanvulling kan vormen op de klinische evaluatie van depressie.

Niettemin missen white-box modellen vaak de flexibiliteit van black-box modellen die nodig is om met realistische spraaksignalen om te gaan. Ik stel daarom een "grey-box" benadering voor die het beste van beide werelden probeert te combineren. Door fysiologische inzichten te integreren met data-driven modelling leid ik een klasse van grey-box modellen af die een veel nauwkeurigere analyse en ontleding van spraak in afzonderlijke bijdragen van de stembanden en het spraakkanaal mogelijk maken. Deze modellen kunnen bovendien aangeven hoe zeker ze zijn van hun metingen, terwijl ze op moderne hardware bijna in real time kunnen draaien.

Dit alles werd bereikt door nieuwe theoretische inzichten in modellen van stembanden en het spraakkanaal te combineren met customized machine learning modellen. Ik hoop dat dit werk kan bijdragen tot een meer betrouwbaar en holistisch gebruik van stemopnames in klinische en forensische toepassingen enerzijds, en anderzijds in wetenschappelijke studies van menselijke en dierlijke vocalisatie in het algemeen.